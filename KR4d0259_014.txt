# -*- mode: mandoku-view; -*-
#+TITLE: 九華集
#+DATE: 2015-08-25 00:01:24.003562
#+PROPERTY: ID KR4d0259
#+PROPERTY: BASEEDITION WYG    
#+PROPERTY: JUAN 卷十四
<pb:KR4d0259_WYG_014-1a>¶
欽定四庫全書¶
　九華集巻十四　　　　　宋　員興宗　撰¶
　　啓¶
　　　賀何舍人運使啓¶
光奉綸言榮躋計府傳聞千里歡豫一辭竊以任官之¶
難莫如将漕之重必資巨徳庶革弊原劒嶺千畦極逺¶
近賦輸之困龜城一道當西南旱暵之衝非仁人起而¶
救之其大勢可以憂矣忽聞休命相遂逺圖某官學企¶
<pb:KR4d0259_WYG_014-1b>¶
前修職通異貫名盛而實甚副論髙而用不疎詞令最¶
嫻言語妙乎天下起居得體風彩聳於羣臣驟輟邇班¶
來恩逺服重湖政舉特披夢澤之雲九頂化成再問峨¶
眉之月惟留滯寒鄉之乆宜從容温詔之頒爰陟使華¶
行驅民瘼某聞道有自受知獨深既見子雲竒字可識¶
獲親徳秀世利都忘偶縁寒餓之驅遂致典刑之逺窮¶
懐易感撫敝槖以川流勝餞何時候歸艎於日下¶
　　　上王運使啓¶
<pb:KR4d0259_WYG_014-2a>¶
猥以疎庸偶䝉器遇經品題於平子世不敢非承指畫¶
於柳州文皆有法勤書紳而自勵念揮塵以不忘伏值¶
某官道本周知仁無擇物數區中之賢而名最著容度¶
外之士而信不疑朅來謁大巫心共傾於髙論我亦輕¶
餘子公豈挾於是心遂使荒孱例䝉甄録謂其才踈意¶
廣不隨世範以驅馳憐其志老學迂頗識古書之正偽¶
特矯世俗屢形齒牙某敢不增益所不能敬修其可願¶
窮塗易感撫行槖以川流勝餞何期候歸艎於日下¶
<pb:KR4d0259_WYG_014-2b>¶
　　　與孫侍郎啓¶
光被綸言外臨藩服盡當世險易之節與時偕行得古¶
人進退之風不可則止貴名甚白義路益清恭惟某官¶
迪徳無私剛中莫屈懐慷慨素蒲之義處雍容從槖之¶
班動必宣心居常造膝謂言之必可行也務在有餘而¶
道之将廢命歟葢将有待方幸回天而展力俄因散地¶
以均勞暫逺鵷行遂憑熊軾獨當一面曽何蜀道之深¶
虞入為三公行復漢家之故事¶
<pb:KR4d0259_WYG_014-3a>¶
　　　代上侍郎啓¶
伏審光奉綸言榮升禁從凡依庇賴共切歡愉遂稱再¶
世之能臣豈特當朝之盛事頒一札十行於中禁掌五¶
材九範於左民恭惟某官學邃天倪心潛聖域外克詢¶
於王度上特選於世勞紫禁飛英青雲接武討論潤色¶
舊觀麟閣之書厚重忠純益峻象河之秩粤著經綸之¶
效果膺親切之除深惟少常伯之員進貳大司空之職¶
謂萬物雅資於繕治下綜百官而六曹誠繋於樞機行¶
<pb:KR4d0259_WYG_014-3b>¶
躋兩地某壯懐蕭瑟倦翼低回幸復與於計臺慙無功¶
於利柄﨑嶇末路敢期鵷鷺之行瞻望崇闌聊申鷰雀¶
之賀其為欣幸莫究頌言¶
　　　逺迎楊尚書啟¶
某恭審尚書太學先生西乘鷁舫按臨舊部之江山南¶
指鳯城光顯中朝之日月拭目載瞻於履舄究心預慶¶
於鈞衡擁篲直前望塵敢後¶
　　　謝蒋參政啓¶
<pb:KR4d0259_WYG_014-4a>¶
恭惟叅政相公徳望著世忠純在人家三徑以載清論¶
萬幾而中病文章爾雅炳制作於西京門地推髙甲衣¶
冠於東渡猶退託無軒冕之意每加意採蒭蕘之言致¶
兹孱愚亦預升進某敢不仰師餘論益廣前聞務推行¶
疇昔之言以終究事為之志素貧賤而行貧賤忍自慚¶
有守之初心知春秋而為春秋尚可紀無前之盛蹟過¶
此以往未知所裁¶
　　　謝給事啟¶
<pb:KR4d0259_WYG_014-4b>¶
恭惟給事直院英辭溢世絶學師心庶幾鄒魯之名家¶
是葢淵雲之故國謂朝廷擇士宜興孝以舉廉使天下¶
同風庻回心而嚮道齒牙所逮羽翼借成自愧愚頑亦¶
膺登選某敢不仰思盛徳益勵菲材臣所知者鄉人乃¶
䝉公舉我當報之國士倍切私忱感激所深名言非悉¶
　　　回朱知郡啟¶
榮膺詔㫖進典侯藩公路惟清貴名愈白竊以國家擇¶
守先循良愷悌之人賢者報君無内外重輕之異若千¶
<pb:KR4d0259_WYG_014-5a>¶
里之牧視九鼎則萬里之逺猶一家振古所難非才孰¶
可恭惟某官天資最劭地望推髙文翰雍容葢出三陳¶
之故里政術敏妙是誠兩蜀之通儒所臨擅一時之稱¶
譽者常四靣而至果見絲綸之出再膺符竹之分申詠¶
袴襦有三峩之故事漸披荆棘化九隴於樂郊得衆之¶
歡非詞所既某承顔最舊集忭惟深仰慙風貎之崇先¶
枉雲緘之辱盡出客下公深得古列侯之風或遺予言¶
非所安愚不肖之分其為感激未既敷宣¶
<pb:KR4d0259_WYG_014-5b>¶
　　　上都大啟¶
伏審光奉綸言榮躋延閣見吉士逺人之増氣知盛徳¶
大雅之可慿公路益清貴名逾白恭惟都運都大顯謨¶
先生受天間氣為世偉人朝論推能臣而甚高逺方託¶
明府以為命為善而不改其度豈間東西居官而無負¶
厥心敢分内外果致庶工之薦寵致兹華職之延登列¶
聖訏謨醇乎醇而詔後大君有命新又新而得人俊塗¶
益聞公議交聳豈止守鉛黄之舊葢将分朱紫之華漸¶
<pb:KR4d0259_WYG_014-6a>¶
邇天閽先銀漢靈槎之泛行升秘殿煥青藜太乙之觀¶
某顧以非才幸叨下吏竊聆賢者之進退激懦夫之懐¶
割席求知願終始效任安之義登山見逺顧幽深愧裴¶
令之言少答鴻私先伸燕賀其為慶抃未究敷宣¶
　　　謝湯大卿都大啓¶
竊以鄭舍無氊坐媿十年之困荆門有望甫傳一紙之¶
榮顧肺肝無絲髮之能而筆墨重丘山之賜伏惟都大¶
大卿先生才碩而敏氣沉以雄多聞過陳子之三髙第¶
<pb:KR4d0259_WYG_014-6b>¶
壓牧之之五(湯廷試/第四人)賢關高歩葢諸老莫為之先禁殿¶
程才舉羣臣無出其右進司風憲旋試月卿以江東南¶
之望人為帝左右之英選臺言正衆儼然望而畏之心¶
計利民特立有如此者比因眷命出總行臺䝉嶺萬綱¶
浩浩起摘山之緑渥洼千騎駸駸飛逸足之黄雖上心¶
倚重於西州然元老行歸於中禁某沉迷圗籍㳂襲箕¶
裘生平有孔文舉之踈一日䝉郭有道之盼嚮曲承於¶
㸃翰避不敢於循墻對先生而相與言願師至道㣲夫¶
<pb:KR4d0259_WYG_014-7a>¶
子之發吾覆見笑畸人既頼埏鎔愈増踴躍¶
　　　賀王丈遷都大兼漕啓¶
伏審榮升計府申莅茗司千里傳聞一詞懌豫百吏共¶
推於大手兩川将至於息肩必著宏規永驅宿弊恭惟¶
某官質攄異禀學企前修出乎忠孝之故家辦若功名¶
之餘事一言一動無羣士篆刻之風百舉百能守先朝¶
篤老之論惟獨藴於天而絶異故所臨之地而有聲大¶
盜驚心坐安西服小民引領卧治南充辟止辟而刑祥¶
<pb:KR4d0259_WYG_014-7b>¶
心格心而吏畏果躋峻職益簡上心茗旂将擷於羣秀¶
之中有遺味矣驥窟行空於萬里之外無留良焉佇聆¶
異最之升重見修門之入某受才實散荷顧特恩乆慙¶
東閤之遊退遂北堂之養既一生不得文字之力故百¶
舍不免簿書之勞身留空山日對小吏盼窮塗而甚感¶
望舊館以銜㤙魂夢交馳典刑未遂驟聞好語豈敢賦¶
十離之詩已振敝冠固将卜三沐之見其為忻祝莫究¶
賀悰¶
<pb:KR4d0259_WYG_014-8a>¶
　　　與紹興師相賀冬至啓¶
律移舜琯陽已肇於吹葭節次周正日初長於添線恭¶
惟某官以民為念共慶暖律之回與國同休茂集純禧¶
之介某逺拘官守阻造賔閎展慶無階頌懐增極¶
　　　與王師賀冬至啓¶
土圭測正想天道之黙回官線加長欲人時之敬授日¶
在斗而南至嵗守心而西穰君子哉若人先生者是事¶
恭惟某官運籌合意輔政同心五經總於石渠四時和¶
<pb:KR4d0259_WYG_014-8b>¶
於玉燭風行屬部奠白鹽赤甲之區雲望清朝扶紫葢¶
黄旗之運善調鼎鉉仰穆乾文¶
　　　與汪國史賀冬至啓¶
日在牽牛而至宜申慶賀之年人謂沐猴而冠未及威¶
儀之著葢四時之序則固和於玉燭然五經之辭則寖¶
選於石渠頼大賢靡所不容致小夫且以自立作為禮¶
使以有禮僅知漫刺之懐盡信書不如無書尤愧空函¶
之達幸貸顚狂之俗吏願憐謬誤之醉人永滌前愆實¶
<pb:KR4d0259_WYG_014-9a>¶
資巨庇¶
　　　與成都倅賀冬至啓¶
元天黄道肇四時玉燭之調畫閣紅爐藴千炬金蓮之¶
用名為厚徳若是其甚歟數僅平分得者或寡矣惠心¶
益施幸叨寛假之恩道氣復充宜慶綿長之福¶
　　　代王提刑賀正與王顯謨啓¶
四序更端春王謹一元之始三陽屆候君子膺百禄之¶
宜恭惟某官學造道源智周物表惟帝左右一時曾變¶
<pb:KR4d0259_WYG_014-9b>¶
於斯文莅川東西兩蜀今受其隂賜既兼被烏臺之薦¶
豈乆淹馬政之司適履人正定膺福祉既後陳於祝頌¶
曾莫罄於悃悰¶
　　　與路運使賀正啓¶
王政謹一元之始罔不若時君子順百禄之宜膺受多¶
福恭惟某官清時雅望奕世宏規衣冠聳京洛之餘出¶
乎其類襟韻挹岷峨之粹熙然似春既克阜於邦財宜¶
漸膺於帝眷首乘嵗律備介春祺逺莫致於鄙悰慶徒¶
<pb:KR4d0259_WYG_014-10a>¶
深於善頌¶
　　　與王制置賀正啓¶
履端於始朝廷謹受朔之元求福不回君子得乗時之¶
義功由嵗積道與日昇某官厚徳鎮浮偉才經世典謨¶
潤色昔雍容為鴻閤之華屏翰藩宣今造次繫雪山之¶
重既純乎純而進徳故事無事以得民衆望攸歸春祺¶
将介坐集寅正之祉時惟哲人漸符泰極之祥以興嗣¶
歳¶
<pb:KR4d0259_WYG_014-10b>¶
　　　與趙郡王賀正啓¶
爰紀夏正王人所謹載瞻魏闕治象惟新兹惟出滯之¶
辰宜集迎祥之慶某官信能處已智不違時衛社一心¶
亦庶幾於金氏輸忠萬里夫何慮於玉門既祚之土以¶
建邦又爵於朝以示逺永依樂土知塞草之長春敢祝¶
新祺擬椒花而進頌其為慶賀罔既敷宣¶
　　　與王鈐轄賀正啓¶
三元肇嵗時紀建寅之初萬寳回春人符交泰之象况¶
<pb:KR4d0259_WYG_014-11a>¶
備一時之輿望宜膺百福而鼎來伏惟某官卓然英才¶
允矣世將傳聞北地罇爼可以折衝暫總西兵藜藿為¶
之不採適介人正之始茂膺天祉之多素著威稜若千¶
里風雷之駛即期帝澤更一番雨露之新慶忭之悰敷¶
陳罔既¶
　　　回成都節推賀正啓¶
雞聲嘑旦肇元日之獻圖龍徳回春屬新年之納慶方¶
頌椒而愧後致簡竹以居先善其職而宜國人衆僚欽¶
<pb:KR4d0259_WYG_014-11b>¶
仰為此酒以介眉壽五福繁昌¶
　　　與普州知郡賀正啓¶
魯經紀事正標五始之文漢厯頒常寅總三元之統泰¶
幸交而迪吉履宜視以考祥恭惟某官月旦鄉評陽春¶
政術推誠賛化九天載想於玉龍治民奏功兩地行瞻¶
於金虎¶
　　　回教官賀正啓¶
正月之吉始和務承休而無斁夫子之道至大迺積徳¶
<pb:KR4d0259_WYG_014-12a>¶
以有容未遑韓斗之瞻首辱郇雲之貺爾愛羊我愛禮¶
推朔旦以表誠震為龍巽為風遇陽春而贊化¶
　　　謝陳同知啓¶
恭惟樞宻同知㕘政徳能澤物學本積躬以仁義為基¶
圖加文章而黼藻籌邉至略藴尺箠制敵之心仗節輸¶
忠懐九鼎重趙之意每見兩朝之譽處最更萬變以勤¶
勞意念報君莫如擇士至使迂愚之迹獲陪俊彦之遊¶
直道雖行大恩難稱仕固伸於知己敢主惰偷書不足¶
<pb:KR4d0259_WYG_014-12b>¶
以盡言聊形依頌過此以徃未知所裁¶
　　　上楊知府啓¶
義掩前聞名髙勝社源本魯諸儒之學雍容漢循吏之¶
風湖右政成一日掃茗旗之弊左綿化洽三秋無田甲¶
之荒凡桃李所生之蹊皆衣冠共紀之政供養三百指¶
怡愉有相浹之仁仕宦三十年造次無可愧之事每有¶
嘘枯之意不忘䇿蹇之思如某才地最凡性天不敏悵¶
嵗月纒悲之乆動山林獨往之思昔以明經濫為蜀多¶
<pb:KR4d0259_WYG_014-13a>¶
士之冠固嘗際禍幾有楚三閭之憂幸眷諸臺屢塵下¶
客既無補於規畫願改試於簿書期㑹公門世有以賤¶
為貴者從容樸學信不足使於前歟謹已遂於三熏行¶
有期於一顧其為忻幸罔既敷宣¶
　　　謝差遣啓¶
託庇逾年仰想繡衣之重垂名異日洊蒙華衮之褒納¶
匿瑕藏疾之端示嘘枯吹生之力誦言至止念徳在兹¶
如某小智自私大惑不觧葢當益堅而當益壯懼輕招¶
<pb:KR4d0259_WYG_014-13b>¶
辱而輕招憂以故處於拘拘謭謭之間庻或出乎擾擾¶
膠膠之外屬依墻仭獲與銓衡殆憐粤鑛以成金冀為¶
君子之噐猶慮鄭聲而亂雅忽遺天下之材顧渭叟以¶
靦顏視商皓而擊節弗知圯上書矣況決稷下辨乎繄¶
吾徒不惟古之謀奈俗儒敗迺翁之事豈十數軰而易¶
得者仰千百載而難遇焉實慙淺聞誤玷妙選此蓋伏¶
遇某官性天溥博量海深沉㧞英俊以強本朝有仁義¶
以利吾國老老而民興孝等差素辯於人倫貴貴而上¶
<pb:KR4d0259_WYG_014-14a>¶
尊賢中飾特嚴於邦典未遂鼎調之命暫兼帥長之權¶
致令庸愚濫邀收録某敢不佩韋衣褐食檗飲氷務恪¶
守於官箴用祗酬於恩造¶
　　　投王顯謨啓¶
伏審光奉綸言榮升計府見羣士逺人之增氣信盛徳¶
大雅之可慿公路惟清貴名愈白恭惟某官受天間氣¶
為世偉人以儒飾吏而術不踈以慮沉幾而物無蔽中¶
立不倚道弗係於榮枯曰思無邪心曷分於内外退盡¶
<pb:KR4d0259_WYG_014-14b>¶
部刺史之能事果膺聖天子之簡求以公兩鎮外䑓善¶
推明於徳意而察九州循吏宿欽奉於詔條惟其愛民¶
可使裕國躬馳蜀道五年既棠䕃之多聲薄漢廷九扈¶
陟稼卿之貳俾恩逺服以阜邦財豈惟增益於縣官兼¶
可調䕶於諸將庶盡揚鞭之算行增秉軸之階某顧以¶
非才常叨下顧衣食遺母曾寛蓬户之憂道徳照人宿¶
幸珠庭之仰賴漸摩於至善毎罄竭於微忠雖内顧其¶
百不堪當自誦其三宜去登山見逺顧幽深愧裴令之¶
<pb:KR4d0259_WYG_014-15a>¶
言割席求知願終始效任安之義其為感激未既敷宣¶
　　　賀漕使啓¶
遣使臣送以禮樂在車則聞鸞和之音化天下尚於中¶
和域民不以封疆之界譽乆傳於卿月象初顯於福星¶
其悦無疆乃終有慶恭惟某官廣湖器量長嘯才猷陜¶
以西二公主之斗以南一人而已英資孤竹昭昭賢徳¶
之榮觸處甘棠赫赫吏能之著郵駟啓其行色蓍龜告¶
其吉辰豈惟轉漕於關中抑欲裕財於淮右為方千五¶
<pb:KR4d0259_WYG_014-15b>¶
百里喜遇青春所𨽻一十六州欣逢白晝爰望塵而交¶
慶屬開府以為新席恐未温詔應趣召即燮調於梅鼎¶
永恊贊於楓宸某下吏備員厚顔苟禄叟不逺千里方¶
切仁民而親親我獨有二天敢不尊賢而貴貴益深頌¶
詠罔既敷陳¶
　　　上李漕啓¶
初心不武繆為千里之行末路甚恩近託二天之庇既¶
自塵俗吏之列敢妄意諸生之間乘大賢之得時與斯¶
<pb:KR4d0259_WYG_014-16a>¶
民而共樂輙慿竿牘以候門墻恭以某官用在六經學¶
髙三古窮原反本歸孟氏之醇乎醇成己立人如伊尹¶
之覺先覺餘波所及晚軰有慿乆矣斯文之宗不勝其¶
貴獨於天下之噐所取者亷去國五年承流三郡屬干¶
戈之警及於黎庶而錢穀之問至於廟堂迺奉明綸逺¶
将使指雖管仲徴求之藝公所不為然蕭何轉漕之勲¶
上豈忘報即儲善最歸綴清班某愚不適時官無佳况¶
昔礦璞以頑而就礪頼化手以成材今頭顱如此而逺¶
<pb:KR4d0259_WYG_014-16b>¶
遊負平生之知已尚寸心之未折於門下以堪勤大厦¶
既成已作穿簾之燕一枝有託何愁遶月之烏¶
　　　謝除教授啓¶
竊以勸善之地宜㧞其頴而取其尤成功則天斯求有¶
道而得有命苟一旦投之於英俊之域則四方指其非¶
簿書之才樂矣文字之間爽然塵埃之外日眠何害信¶
飽腹之便便官冷自如任諸公之衮衮遂其踈懶養此¶
衰愚是謂不貲之恩敢忘傾頌之意兹蓋伏遇某官斯¶
<pb:KR4d0259_WYG_014-17a>¶
文宗伯吾道主盟常紬詞於班馬之間固弗論於晉魏¶
而下賈生奏議諸老皆莫能言田叔入朝廷臣無出其¶
右蓋泓渟涵浸之甚乆故發揮振耀而每高僉揆通才¶
豈宜稱外歸帝左右将巖巖而具爾瞻顧蜀東西豈悒¶
悒而乆留此斂百能而已具猶一士之不遺取於無心¶
得之有義既知其志於力學故受之芹藻之宫又察其¶
心於奉親故丐以斗升之禄非知我者誰或使之勉紹¶
至音務酣正味亦既以身而徇道先推所學以及人謹¶
<pb:KR4d0259_WYG_014-17b>¶
鄉遂而令逺郊貴左尚右招諸生而立館下刮垢磨光¶
明素守於再三報所知之萬一¶
